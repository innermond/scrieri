"Exceptând omul, nimic nu e personal în această lume."

La jumătatea vieții mă trezisem ca nu făcusem nimic, parcă deschisesem o paranteză rotundă acum două decade, în ideea de a bifa câteva lucruri obligatorii, gen, casă, mașină, profit, cu promisiunea de a rezolva toate acestea în cel mult trei ani, dupa care urma să mă întorc la viața mea.
Dar lucrurile n-au fost atât de simple ca și planul inițial și după ani buni de muncă pe rupte, viață dedicată unui efort sisific de a reuși, mă aflam aproximativ la început, doar că mai bătrân și mai lipsit de entuziasm.    
Și deloc motivat de a continua. Așa că viața mea era oprită între stații, ca într-un câmp cu ierburi anonime și flori sălbatice. Uitându-mă pe geam, am observat că destui oameni dintre cei ce umblau pe stradă aveau sacoșele la ei. Inexplicabil, la ora 16 și ceva, această observație m-a umplut de un sentiment ciudat, acela că eram încă în viață. Într-o viață lasată să mă aștepte în urmă cu douăzeci de ani. 
