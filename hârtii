"Exceptând omul, nimic nu e personal în această lume."

La jumătatea vieții mă trezisem ca nu făcusem nimic, parcă deschisesem o paranteză rotundă acum două decade, în ideea de a bifa câteva lucruri obligatorii, gen, casă, mașină, profit, cu promisiunea de a rezolva toate acestea în cel mult trei ani, dupa care urma să mă întorc la viața mea.
Dar lucrurile n-au fost atât de simple ca și planul inițial și după ani buni de muncă pe rupte, de viață consumată în efort inuman de reușire, mă aflam aproximativ la început, doar că mai bătrân și mai lipsit de entuziasm. Și deloc motivat de a continua.
 Așa că viața mea era cumva oprită între stații, ca într-un câmp cu iarbă sălbatică, anonimă. Uitându-mă prin geamul bucătăriei, am observat că destui oameni dintre cei ce umblau pe stradă aveau sacoșele la ei. Inexplicabil, la ora 16 și ceva, această observație m-a umplut de un sentiment ciudat, acela că eram încă în viață. Într-o viață lasată să mă aștepte în urmă cu douăzeci de ani. Și care trebuia reluată. 

Un avantaj interesant al meseriei de programator este că nu vei mai reuși vreodată să te plictisești. Metabolismul informației este rapid și ciclul de înnoire al tehnologiei scurt. Prin urmare o să călărești mereu pe  unda de șoc a viitorului. Acesta e un altfel de a spune că o să înveți până la moarte. Noutățile sunt vietăți obligatorii ale acestui ecosistem, care te găsesc oricum, pironit la laptop, devorând fie un articol despre cele 12 orori ale programării cu sockets ori vizionănd pe youtube traillerele filmelor cu zombii ale anului. După o vreme însă, cum e și firesc, lumea făcută doar din deadline-uri pălește și nu mai vrei, contrar instinctului de supraviețuire, să mai participi la niciun proiect. 
Medical, regimul voluntar al deprivării asumate de somn, vine cu explicația sa la faptul, deranjant social, că nu mai suporți pe nimeni în preajmă.
